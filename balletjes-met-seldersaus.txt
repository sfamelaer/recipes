ingrediënten
500 g gemengd gehakt
1 teentje look
1⁄2 bussel peterselie
peper
zout
2 eetlepels paneermeel
1 ei
1 witte selder
2 sjalotten
1 scheutje witte wijn
2 dl room
verse tijm (voor het bouquet garni)
verse laurier (voor het bouquet garni)
bereiding
Plet de look fijn met de zijkant van een breed mes en hak de peterselie.
 
Doe het gehakt in een grote mengkom en voeg het paneermeel, het ei, de geplette look en de peterselie toe.
Tip: Er kan ook een gesnipperde sjalot bij het gehaktmengsel, maar dan moet je die vooraf kort aanstoven. 
 
Kneed het vleesmengsel en voeg naar smaak wat zout en peper van de molen toe.
Rol egale balletjes (van zo’n 3 à 4 cm diameter).
 
Verhit een klont boter in een pan en bak de balletjes rondom rond goudbruin. De balletjes moeten nog niet doorbakken zijn, want straks garen ze verder in de seldersaus. 
 
Hak de sjalotten fijn en snij de bleke stengels van de selder in kleine stukjes. 
Tip: Jeroen verkiest de binnenste stengels van de groente. Wie de buitenste stengels gebruikt, kan ze beter vooraf even schillen, zodat er geen harde vezels in de pot terecht komen.
 
Smelt een klontje boter in een ruime kookpot en stoof de sjalot en de selder aan op een matig vuur. De selder mag gerust een beetje kleuren. Maak intussen een bouquet garni door enkele takjes tijm en de laurier samen te binden met keukentouw, en voeg het toe aan de pot.
 
Voeg een flinke scheut witte wijn toe en laat de alcohol even verdampen. (Wie niet van wijn houdt, kan ook groente- of kippenbouillon gebruiken.)
 
Schenk de room in de pot.
 
Doe de balletjes bij dit mengsel, zet het deksel op de pot en laat alles een kwartier sudderen op een zacht vuur. 
 
Serveer de balletjes met selder met puree of een gekookte aardappel.